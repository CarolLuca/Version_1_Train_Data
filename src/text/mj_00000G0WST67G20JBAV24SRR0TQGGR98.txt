
ACORD din 17 octombrie 2018
între Guvernul României și Guvernul Emiratelor Arabe Unite privind dobândirea, pe bază de reciprocitate, a dreptului de proprietate asupra terenurilor pentru buna funcționare a misiunilor diplomatice și oficiilor consulare
Publicat în 
			
MONITORUL OFICIAL nr. 587 din 17 iulie 2019


						Notă 
...
			
Ratificat prin LEGEA nr. 137 din 12 iulie 2019, publicată în Monitorul Oficial, nr. 587 din 17 iulie 2019.
Guvernul României și Guvernul Emiratelor Arabe Unite, denumite în continuare părți contractante, 
în conformitate cu dispozițiile Convenției de la Viena din 1961 cu privire la relațiile diplomatice și ale Convenției de la Viena din 1963 cu privire la relațiile consulare, referitoare la obligația statului acreditar de a înlesni achiziționarea pe teritoriul propriu, în conformitate cu legislația proprie, de către statul acreditant a localurilor necesare pentru misiunile diplomatice și oficiilor consulare, 
au hotărât să încheie prezentul acord. 
Capitolul I
 Dispoziții generale
Articolul 1 Obiectul acordului(1) Obiectul prezentului acord îl constituie acordarea posibilității de dobândire de către părțile contractante a dreptului de proprietate asupra terenurilor destinate bunei funcționări a misiunilor diplomatice și oficiilor consulare aparținând acestora, conform principiului reciprocității.(2) În sensul prezentului acord, prin "terenuri destinate bunei funcționări a misiunilor diplomatice și oficiilor consulare" se înțeleg acele terenuri folosite pentru sediul misiunii diplomatice, respectiv al oficiului consular și reședința șefului misiunii diplomatice, respectiv șefului oficiului consular.(3) Dobândirea dreptului de proprietate de către o parte contractantă se va face prin intermediul misiunii diplomatice sau a oficiului consular al acesteia, în condițiile prevăzute de legea în vigoare a statului acreditar și numai cu destinația prevăzută la alin. (2), sub sancțiunea nulității absolute a actului juridic constitutiv de proprietate.
Capitolul II
 Dispoziții speciale
Articolul 2 Cheltuieli(1) În cazul în care dobândirea dreptului de proprietate asupra terenului este însoțită de dobândirea dreptului de proprietate asupra construcțiilor aflate pe acesta, titularul dreptului de proprietate exercită toate drepturile și își îndeplinește toate obligațiile ce decurg din această calitate.(2) Construirea de imobile pe terenul achiziționat potrivit prezentului acord este supusă reglementărilor din statul acreditar. 
Articolul 3 NotificareaFiecare parte contractantă va informa în scris, prin intermediul misiunilor diplomatice sau oficiilor consulare, cu privire la intenția sa de a cumpăra, vinde, închiria sau transmite un dezmembrământ al dreptului de proprietate (dreptul de uzufruct, uz, servitute și superficie) asupra terenului. 
Articolul 4 Scutirea de la plata impozitelor și taxelorSunt scutite de la plata oricăror taxe și impozite, naționale, regionale sau comunale, directe sau indirecte, terenurile aflate în proprietatea părților contractante, dobândite în condițiile prezentului acord, având exclusiv destinația de sediu al misiunii diplomatice sau oficiului consular sau reședințe pentru șefii misiunilor diplomatice sau oficiilor consulare.
Capitolul III
 Dispoziții finale
Articolul 5 Soluționarea divergențelorOrice divergențe referitoare la aplicarea și interpretarea prevederilor prezentului acord se vor soluționa prin consultări între părțile contractante.
Articolul 6 ModificareaPrezentul acord poate fi modificat prin acordul părților contractante, sub forma unui protocol adițional care va fi parte integrantă a prezentului acord. Protocolul va intra în vigoare conform prevederilor articolului 7.
Articolul 7 Intrarea în vigoare(1) Prezentul acord se încheie pe o perioadă nedeterminată și va intra în vigoare la data ultimei notificări prin care părțile contractante se informează în legătură cu îndeplinirea procedurilor interne de intrare în vigoare. (2) Fiecare parte contractantă poate denunța prezentul acord prin notificare scrisă, transmisă pe canale diplomatice, celeilalte părți contractante, denunțarea producându-și efectele după 90 de zile de la data primirii acestei notificări.(3) Ieșirea din vigoare a prezentului acord nu va afecta dreptul de proprietate asupra terenului dobândit înainte de ieșirea din vigoare a prezentului acord. 
Semnat la Abu Dhabi la 17.10.2018, în două exemplare originale în limbile română, arabă și engleză, toate textele fiind egal autentice. În caz de divergență în interpretare, textul în limba engleză va prevala.
PENTRU GUVERNUL ROMÂNIEI
Teodor-Viorel Meleșcanu,
ministrul afacerilor externe
PENTRU GUVERNUL EMIRATELOR ARABE UNITE
Abdullah Bin Zayed Al Nahyan,
ministrul afacerilor externe și cooperării internaționale
-----