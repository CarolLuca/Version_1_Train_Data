
ORDIN nr. 2.131 din 5 martie 2019
privind modul de organizare și desfășurare a proiectului cultural Orchestra Uniunii Europene
Publicat în 
			
MONITORUL OFICIAL nr. 211 din 18 martie 2019

Având în vedere prevederile art. 11 alin. (4) din Hotărârea Guvernului nr. 90 / 2010 privind organizarea și funcționarea Ministerului Culturii și Identității Naționale, cu modificările și completările ulterioare, și ale art. 2 din Ordonanța Guvernului nr. 1 / 2019 privind reglementarea unor măsuri fiscal-bugetare,
ministrul culturii și identității naționale emite următorul ordin:
Articolul 1

Pentru organizarea și desfășurarea proiectului cultural "Orchestra Uniunii Europene", denumit în continuare proiect, Ministerul Culturii și Identității Naționale, în calitate de coordonator și finanțator al proiectului, are următoarele atribuții și responsabilități:a) coordonează acțiunile principale, în colaborare cu ARTEXIM, care va asigura direcția executivă a proiectului, și asigură legătura acestei instituții cu alte autorități și instituții implicate; ... b) asigură finanțarea proiectului pe bază de contract de finanțare, încheiat cu ARTEXIM, cu încadrarea în bugetul alocat de Ministerul Culturii și Identității Naționale cu această destinație. ... 
Articolul 2

ARTEXIM, în calitate de organizator al proiectului, are următoarele atribuții și responsabilități:a) urmărește, împreună cu managerul proiectului cultural, îndeplinirea formalităților preliminare necesare contactării și confirmării prezenței artiștilor, formațiilor și orchestrelor pentru participarea la evenimentele culturale programate; ... b) răspunde pentru executarea obligațiilor asumate prin contractele încheiate cu Ministerul Culturii și Identității Naționale și cu participanții la reprezentațiile orchestrei; ... c) asigură pregătirea, organizarea și desfășurarea în bune condiții a evenimentelor din cadrul proiectului; ... d) realizează un program promoțional și de imagine și toate materialele necesare acestuia, pentru punerea în valoare a culturii și coeziunii europene, prin valorificarea drepturilor de înregistrare, difuzare și redifuzare a reprezentațiilor orchestrei. ... 
Articolul 3

Managerul proiectului este și directorul artistic al proiectului, fiind desemnat prin ordin al ministrului culturii și identității naționale.
Articolul 4

(1) Pentru buna organizare și desfășurare a proiectului se constituie, la nivelul ARTEXIM, un comitet director, organism consultativ fără personalitate juridică. 
(2) Comitetul director se organizează potrivit regulamentului, aprobat prin ordin al ministrului culturii și identității naționale, și se reunește, la convocarea managerului proiectului sau a directorului ARTEXIM, ori de câte ori este necesar pentru pregătirea evenimentelor culturale din cadrul proiectului.
Articolul 5

(1) Selecția participanților - muzicieni din cele mai importante orchestre ale statelor membre ale Uniunii Europene (U.E.), care vor fi invitați să colaboreze în proiect, se va realiza de către managerul proiectului împreună cu Comitetul director. 
(2) Muzicienii invitați în cadrul proiectului trebuie să fie angajați ai orchestrelor respective și să aibă acordul acestora pentru participarea la evenimentele culturale din cadrul proiectului.
(3) În cadrul Orchestrei pot fi cooptați și muzicieni, care au calitatea de colaboratori ai orchestrelor din statele membre ale U.E.
(4) Repertoriul, care este propus de managerul proiectului, va cuprinde, în principal, lucrări de referință din muzica europeană, urmărind promovarea culturii, identității și specificității fiecărei țări, asigurând în același timp și promovarea interpreților și dirijorilor reprezentativi ai statelor membre ale U.E. 
Articolul 6

Prezentul ordin se publică în Monitorul Oficial al României, Partea I.
Ministrul culturii și identității naționale,
Valer-Daniel Breaz
București, 5 martie 2019.
Nr. 2.131.
-----