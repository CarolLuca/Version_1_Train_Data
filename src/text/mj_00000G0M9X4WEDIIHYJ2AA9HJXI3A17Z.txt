
ORDIN nr. 792 din 24 aprilie 2019
privind stabilirea procedurii de efectuare a plății sumelor prevăzute prin hotărâri judecătorești având ca obiect acordarea unor drepturi de natură salarială stabilite în favoarea personalului din cadrul Ministerului Muncii și Justiției Sociale - aparat central și unități subordonate, devenite executorii în perioada 1 ianuarie 2019-31 decembrie 2021
Publicat în 
			
MONITORUL OFICIAL nr. 420 din 29 mai 2019

Având în vedere Ordonanța de urgență a Guvernului nr. 114 / 2018 privind instituirea unor măsuri în domeniul investițiilor publice și a unor măsuri fiscal-bugetare, modificarea și completarea unor acte normative și prorogarea unor termene, cu modificările și completările ulterioare,
în temeiul art. 17 alin. (3) din Hotărârea Guvernului nr. 12 / 2017 privind organizarea și funcționarea Ministerului Muncii și Justiției Sociale, cu modificările și completările ulterioare, 
ministrul muncii si justiției sociale emite următorul ordin:
Articolul 1

Prezentul ordin stabilește procedura de efectuare a plății sumelor prevăzute prin hotărâri judecătorești, devenite executorii în perioada 1 ianuarie 2019-31 decembrie 2021, având ca obiect:a) acordarea drepturilor menționate în favoarea personalului din cadrul aparatului central și din cadrul instituțiilor din subordinea Ministerului Muncii și Justiției Sociale; ... b) acordarea de daune-interese moratorii sub forma dobânzii legale pentru plata eșalonată a sumelor prevăzute în titluri executorii având ca obiect acordarea unor drepturi salariale personalului din cadrul aparatului central și din cadrul instituțiilor din subordinea Ministerului Muncii și Justiției Sociale, devenite executorii în perioada 1 ianuarie 2019-31 decembrie 2021. ... 
Articolul 2

(1) Plata sumelor datorate în temeiul titlurilor executorii, prevăzute la art. 1, se realizează eșalonat, în 5 tranșe, potrivit prevederilor art. 39 alin. (1) și (2) din Ordonanța de urgență a Guvernului nr. 114 / 2018 privind instituirea unor măsuri în domeniul investițiilor publice și a unor măsuri fiscal-bugetare, modificarea și completarea unor acte normative și prorogarea unor termene, cu modificările și completările ulterioare.
(2) Sumele prevăzute la art. 1 lit. a) vor fi achitate de ordonatorii de credite conform eșalonării prevăzute la alin. (1), actualizate, fiecare în parte, cu indicele prețurilor de consum stabilit de Institutul Național de Statistică.
(3) Termenul privind eșalonarea anuală la plată prevăzut la alin. (1) se calculează de la data la care hotărârea judecătorească prevăzută la art. 39 alin. (1) din Ordonanța de urgență a Guvernului nr. 114 / 2018, cu modificările și completările ulterioare, devine executorie, iar plata fiecărei tranșe din valoarea titlului executoriu se realizează într-un an bugetar.
(4) Actualizarea cu indicele prețurilor de consum stabilit de Institutul Național de Statistică a sumelor reprezentând drepturile de natură salarială datorate în temeiul titlului executoriu se determină după următoarea formulă de calcul:A = (suma de actualizat x IPC) / 100, unde:– A - suma totală necesar a fi achitată, ca urmare a actualizării; ... – suma de actualizat - suma corespunzătoare unei tranșe, prin aplicarea procentului corespunzător anului în care se va efectua plata la valoarea titlului executoriu; ... – IPC - indicele prețurilor de consum, astfel cum a fost stabilit de Institutul Național de Statistică, valabil la data la care se efectuează plata sumei, comparativ cu luna în care această sumă trebuia plătită. ... 
(5) La sumele actualizate în condițiile alin. (2) se acordă dobânda legală remuneratorie, calculată de la data la care hotărârea judecătorească a rămas executorie.
Articolul 3

Structura financiar-contabilă constituită la nivelul Ministerului Muncii și Justiției Sociale va centraliza datele primite de la ordonatorii de credite din structura ministerului și va analiza încadrarea în prevederile bugetare aprobate, propunând, după caz, Ministerului Finanțelor Publice modificările corespunzătoare pentru bugetul pe anul în curs și pentru proiectul de buget pe anii următori.
Articolul 4

Ordonatorii de credite din cadrul structurilor Ministerului Muncii și Justiției Sociale au obligația de a angaja și de a utiliza creditele bugetare necesare aplicării prezentului ordin numai în limita prevederilor și destinațiilor aprobate, cu respectarea dispozițiilor Legii nr. 500 / 2002 privind finanțele publice, cu modificările și completările ulterioare.
Articolul 5

Prezentul ordin se publică în Monitorul Oficial al României, Partea I.
Ministrul muncii și justiției sociale,
Marius-Constantin Budăi
București, 24 aprilie 2019.
Nr. 792.
-----