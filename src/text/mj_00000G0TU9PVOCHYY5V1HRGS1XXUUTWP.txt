
ORDONANȚĂ DE URGENȚĂ nr. 106 din 7 decembrie 2018
privind prorogarea unor termene
Publicat în 
			
MONITORUL OFICIAL nr. 1057 din 13 decembrie 2018

Având în vedere faptul că, în prezent, procedura de restituire a donațiilor trebuie să fie finalizată până la data de 31 decembrie 2018, conform prevederilor Ordonanței de urgență a Guvernului nr. 117 / 2017 privind stabilirea măsurilor în vederea asigurării mecanismelor și a resurselor financiare necesare returnării donațiilor colectate pentru achiziționarea unui bun aparținând patrimoniului cultural național mobil clasat în categoria tezaurul patrimoniului cultural național mobil, 
ținând cont de faptul că restituirea donațiilor este o operațiune amplă și complexă și presupune implicarea alături de Ministerul Culturii și Identității Naționale și a unor persoane juridice de drept privat cu sau fără scop lucrativ cu care ministerul a încheiat contracte pentru a sprijini colectarea fondurilor, în numele și pe seama sa, conform prevederilor Ordonanței de urgență a Guvernului nr. 10 / 2016 privind stabilirea măsurilor necesare în vederea asigurării resurselor financiare pentru achiziționarea unui bun aparținând patrimoniului cultural național mobil clasat în categoria tezaurul patrimoniului cultural național mobil, respinsă prin Legea nr. 19 / 2017,
având în vedere necesitatea de a institui prevederi legale care să permită continuarea restituirii donațiilor și în cursul anului 2019, în vederea protejării intereselor tuturor cetățenilor care s-au implicat în campania de donație, 
ținând cont de faptul că în lipsa acestor măsuri legislative luate în regim de urgență, impuse de o situație extraordinară, imprevizibilă, există pericolul de a nu putea fi finalizată în totalitate returnarea donațiilor și astfel, în consecință, există pericolul de a fi prejudiciați donatorii, 
având în vedere faptul că, în lipsa prorogării termenului-limită prevăzut pentru returnarea donațiilor, sumele de bani pentru care au fost depuse solicitări de restituire și care nu au putut fi restituite până la acest moment se fac venituri la bugetul de stat, 
în considerarea faptului că aspectele mai sus menționate constituie o situație extraordinară a cărei reglementare nu poate fi amânată, impunându-se adoptarea de măsuri imediate pe calea ordonanței de urgență,
în temeiul art. 115 alin. (4) din Constituția României, republicată,
Guvernul României adoptă prezenta ordonanță de urgență.
Articolul I

Termenul prevăzut la art. 1 alin. (1) din Ordonanța de urgență a Guvernului nr. 117 / 2017 privind stabilirea măsurilor în vederea asigurării mecanismelor și a resurselor financiare necesare returnării donațiilor colectate pentru achiziționarea unui bun aparținând patrimoniului cultural național mobil clasat în categoria tezaurul patrimoniului cultural național mobil, publicată în Monitorul Oficial al României, Partea I, nr. 1.043 din 29 decembrie 2017, se prorogă până la data de 31 decembrie 2019.
Articolul II

 Sumele donate conform Ordonanței de urgență a Guvernului nr. 10 / 2016 privind stabilirea măsurilor necesare în vederea asigurării resurselor financiare pentru achiziționarea unui bun aparținând patrimoniului cultural național mobil clasat în categoria tezaurul patrimoniului cultural național mobil, respinsă prin Legea nr. 19 / 2017, pentru care persoanele fizice sau juridice și-au exprimat opțiunea potrivit prevederilor art. 3 alin. (7) și (8) din Hotărârea Guvernului nr. 332 / 2018 privind stabilirea măsurilor necesare pentru restituirea sumelor de bani încasate în vederea asigurării resurselor financiare pentru achiziționarea unui bun aparținând patrimoniului cultural național mobil clasat în categoria tezaurul patrimoniului cultural național mobil sau pentru care donatorii nu au putut fi identificați indiferent de modalitatea de colectare sau care nu au putut face dovada donației, până la 31 decembrie 2019, se fac venituri la bugetul de stat.
PRIM-MINISTRU
VASILICA-VIORICA DĂNCILĂ 
Contrasemnează: 
Ministrul culturii și identității naționale,
Valer-Daniel Breaz 
Ministrul finanțelor publice,
Eugen Orlando Teodorovici 
București, 7 decembrie 2018.
Nr. 106.
-----