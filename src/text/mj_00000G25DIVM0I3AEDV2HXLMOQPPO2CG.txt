
REGULAMENT din 25 aprilie 2019
pentru aprobarea indemnizației de ședință acordate lunar membrilor Consiliului Concurenței, potrivit prevederilor art. 31 alin. (6^1) și (6^2) din Legea concurenței nr. 21 / 1996
Publicat în 
			
MONITORUL OFICIAL nr. 330 din 25 aprilie 2019


						Notă 
...
			
Aprobat prin ORDINUL nr. 423 din 25 aprilie 2019, publicat în Monitorul Oficial, Partea I, nr. 330 din 25 aprilie 2019.
În temeiul art. 26 alin. (1) din Legea concurenței nr. 21 / 1996, republicată, cu modificările și completările ulterioare, 
Consiliul Concurenței adoptă prezentul regulament.
Articolul 1

Prezentul regulament stabilește condițiile și modul de acordare a indemnizațiilor prevăzute la art. 31 alin. (5) lit. c^1) din Legea concurenței nr. 21 / 1996, republicată, cu modificările și completările ulterioare, denumită în continuare lege.
Articolul 2

Indemnizația de ședință a membrilor Plenului la ședințele Consiliului Concurenței se acordă pentru:a) participarea la ședințele de Plen și semnarea documentelor rezultate în urma dezbaterilor, potrivit prevederilor art. 19 alin. (1) din lege, precum și ale art. 5 alin. (1) și art. 9 alin. (6) lit. a) din Regulamentul de organizare și funcționare al Consiliului Concurenței, pus în aplicare prin Ordinul președintelui Consiliului Concurenței nr. 376 / 2017, cu modificările și completările ulterioare; ... b) participarea la ședințele de audiere, încheiate prin deliberare și semnarea documentelor rezultate în urma acestora, desfășurate ca urmare a finalizării raportului asupra investigației prevăzute la art. 42 din lege, precum și la art. 6 alin. (2) și (4) din Regulamentul privind desfășurarea audierilor și adoptarea deciziilor în cadrul Consiliului Concurenței, pus în aplicare prin Ordinul președintelui Consiliului Concurenței nr. 509 / 2015. ... 
Articolul 3

Participarea la ședințele prevăzute la art. 2 are în vedere prezența membrilor Plenului în sala unde au loc dezbaterile sau prin videoconferință în condiții care să asigure confidențialitatea informațiilor, potrivit prevederilor art. 37 alin. (6) din Regulamentul de procedură al Consiliului Concurenței, pus în aplicare prin Ordinul președintelui Consiliului Concurenței nr. 377 / 2017, pe toată durata desfășurării ședinței și a deliberărilor.
Articolul 4

Pentru fiecare membru al Plenului Consiliului Concurenței, indemnizația prevăzută la art. 2 se stabilește la 50% din cuantumul indemnizației lunare de care beneficiază în această calitate. Indemnizația poate fi diminuată temporar de ordonatorul de credite în scopul încadrării în sumele bugetare disponibile, cu informarea prealabilă a Plenului Consiliului Concurenței.
Articolul 5

(1) Indemnizația de ședință se acordă membrilor Plenului care participă la toate ședințele prevăzute la art. 2 pe durata unei luni pentru care se acordă indemnizația.
(2) Prin excepție de la prevederile alin. (1), indemnizația de ședință se acordă și membrilor Plenului care absentează, fiind în concediu de odihnă sau în concediu medical, la o singură ședință dintre cele prevăzute la art. 2 pe durata lunii pentru care se acordă indemnizația. 
(3) Prin excepție de la prevederile alin. (1), indemnizația de ședință se acordă și membrilor Plenului care participă la activități de reprezentare a Consiliului Concurenței în temeiul unui mandat încredințat de președintele Consiliului Concurenței, în conformitate cu dispozițiile art. 20 alin. (4) din lege, precum și ale art. 9 alin. (6) lit. e) și ale art. 11 alin. (2) din Regulamentul de organizare și funcționare al Consiliului Concurenței, pus în aplicare prin Ordinul președintelui Consiliului Concurenței nr. 376 / 2017, cu modificările și completările ulterioare, în condițiile în care acel membru al Plenului a participat la cel puțin jumătate din ședințele acestuia, desfășurate în luna luată în calcul. 
(4) În cazul participării la ședințele de audiere, indemnizația prevăzută la art. 2 se acordă doar în măsura în care membrii Plenului au participat ulterior și la deliberarea aferentă acestora și au semnat documentele rezultate. Participarea la ședința de audiere, la deliberarea aferentă și semnarea documentelor se are în vedere o singură dată, și anume la data la care a fost finalizată deliberarea. 
Articolul 6

Plata indemnizației de ședință pentru membrii Plenului se realizează lunar de către Direcția economică și managementul personalului din cadrul Consiliului Concurenței, pe baza unei note întocmite de Serviciul asistență plen, aprobată de președintele Consiliului Concurenței. 
----