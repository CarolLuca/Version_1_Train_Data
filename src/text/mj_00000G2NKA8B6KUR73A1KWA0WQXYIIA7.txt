
ORDIN nr. 10 din 8 noiembrie 2019
privind amortizorul aferent instituțiilor de credit autorizate în România și identificate drept alte instituții de importanță sistemică (O-SII)
Publicat în 
			
MONITORUL OFICIAL nr. 933 din 20 noiembrie 2019

Având în vedere dispozițiile art. 4 alin. (1), art. 101 și 126^1 din Ordonanța de urgență a Guvernului nr. 99 / 2006 privind instituțiile de credit și adecvarea capitalului, aprobată cu modificări și completări prin Legea nr. 227 / 2007, cu modificările și completările ulterioare, ale art. 255 alin. (1)-(3), ale art. 269 alin. (1) și ale art. 275-280 din Regulamentul Băncii Naționale a României nr. 5 / 2013 privind cerințe prudențiale pentru instituțiile de credit, cu modificările și completările ulterioare, precum și Recomandarea Comitetului Național pentru Supravegherea Macroprudențială nr. R / 4 / 2019 privind amortizorul de capital pentru alte instituții de importanță sistemică din România,
în temeiul dispozițiilor art. 48 din Legea nr. 312 / 2004 privind Statutul Băncii Naționale a României, precum și ale art. 420 alin. (1) din Ordonanța de urgență a Guvernului nr. 99 / 2006 privind instituțiile de credit și adecvarea capitalului, aprobată cu modificări și completări prin Legea nr. 227 / 2007, cu modificările și completările ulterioare,
Banca Națională a României emite următorul ordin:
Articolul 1

Instituțiile de credit autorizate în România și care au fost identificate la nivel național ca fiind "alte instituții de importanță sistemică" (O-SII), pe baza datelor raportate pentru 31 decembrie 2018, sunt următoarele: Banca Comercială Română - S.A., Raiffeisen Bank - S.A., OTP Bank - S.A., Banca Transilvania - S.A., CEC Bank - S.A., UniCredit Bank - S.A., BRD - Groupe Société Générale - S.A., Alpha Bank România - S.A., Garanti Bank - S.A.
Articolul 2

Începând cu 1 ianuarie 2020, următoarele instituții de credit autorizate în România și identificate ca fiind alte instituții de importanță sistemică (O-SII) mențin, la nivel consolidat, respectiv pe baza situației consolidate întocmite în scop prudențial, în conformitate cu prevederile art. 311 din Regulamentul Băncii Naționale a României nr. 5 / 2013 privind cerințe prudențiale pentru instituțiile de credit, cu modificările și completările ulterioare, un amortizor O-SII, determinat pe baza valorii totale a expunerii la risc, calculată în conformitate cu art. 92 alin. (3) din Regulamentul (UE) nr. 575 / 2013 al Parlamentului și al Consiliului din 26 iunie 2013 privind cerințele prudențiale pentru instituțiile de credit și firmele de investiții și de modificare a Regulamentului (UE) nr. 648 / 2012, astfel:a) Banca Comercială Română - S.A., Raiffeisen Bank - S.A., OTP Bank - S.A. și Banca Transilvania - S.A. mențin un amortizor O-SII de 2% din valoarea totală a expunerii la risc, calculată în conformitate cu art. 92 alin. (3) din Regulamentul (UE) nr. 575 / 2013; ... b) UniCredit Bank - S.A. și BRD - Groupe Société Générale - S.A. mențin un amortizor O-SII de 1% din valoarea totală a expunerii la risc, calculată în conformitate cu art. 92 alin. (3) din Regulamentul (UE) nr. 575 / 2013. ... 
Articolul 3

Începând cu 1 ianuarie 2020, următoarele instituții de credit autorizate în România și identificate ca fiind alte instituții de importanță sistemică (O-SII) mențin, la nivel individual, un amortizor O-SII, determinat pe baza valorii totale a expunerii la risc, calculată în conformitate cu art. 92 alin. (3) din Regulamentul (UE) nr. 575 / 2013, după cum urmează:a) CEC Bank - S.A. menține un amortizor O-SII de 2% din valoarea totală a expunerii la risc, calculată în conformitate cu art. 92 alin. (3) din Regulamentul (UE) nr. 575 / 2013; ... b) Alpha Bank România - S.A. și Garanti Bank - S.A. mențin un amortizor O-SII de 1% din valoarea totală a expunerii la risc, calculată în conformitate cu art. 92 alin. (3) din Regulamentul (UE) nr. 575 / 2013. ... 
Articolul 4

Prezentul ordin intră în vigoare la data de 1 ianuarie 2020, dată la care se abrogă Ordinul Băncii Naționale a României nr. 9 / 2018 privind amortizorul aferent instituțiilor de credit autorizate în România și identificate drept alte instituții de importanță sistemică (O-SII), publicat în Monitorul Oficial al României, Partea I, nr. 1.110 din 28 decembrie 2018.
Articolul 5

Prezentul ordin se publică în Monitorul Oficial al României, Partea I.
Președintele Consiliului de administrație al Băncii Naționale a României,
Mugur Constantin Isărescu
București, 8 noiembrie 2019.
Nr. 10.
-----