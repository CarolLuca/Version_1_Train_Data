
ORDIN nr. 281 din 23 iulie 2019
pentru modificarea anexei nr. 2 la Ordinul președintelui Agenției Naționale pentru Resurse Minerale nr. 204 / 2019 privind aprobarea Metodologiei de stabilire a prețului de referință pentru țițeiurile extrase în România și a Instrucțiunilor tehnice privind activitatea titularilor de acorduri petroliere
Publicat în 
			
MONITORUL OFICIAL nr. 638 din 1 august 2019

Având în vedere Referatul Direcției generale inspecție și supraveghere teritorială a activităților miniere și operațiunilor petroliere nr. 400.312 din 14.05.2019, 
în temeiul art. 4 alin. (4) din Hotărârea Guvernului nr. 1.419 / 2009 privind organizarea și funcționarea Agenției Naționale pentru Resurse Minerale, cu modificările ulterioare,
președintele Agenției Naționale pentru Resurse Minerale emite următorul ordin:
Articolul I

Anexa nr. 2 la Ordinul președintelui Agenției Naționale pentru Resurse Minerale nr. 204 / 2019 privind aprobarea Metodologiei de stabilire a prețului de referință pentru țițeiurile extrase în România și a Instrucțiunilor tehnice privind activitatea titularilor de acorduri petroliere, publicat în Monitorul Oficial al României, Partea I, nr. 364 din 10 mai 2019, se modifică și se înlocuiește cu anexa care face parte integrantă din prezentul ordin.
Articolul II

Prezentul ordin intră în vigoare la data publicării lui în Monitorul Oficial al României, Partea I.
Președintele Agenției Naționale pentru Resurse Minerale,
Gigi Dragomir
București, 23 iulie 2019.
Nr. 281.
ANEXĂ

(Anexa nr. 2 la Ordinul nr. 204 / 2019)
INSTRUCȚIUNI TEHNICEprivind activitatea titularilor de acorduri petroliere
Articolul 1(1) Titularii acordurilor petroliere vor calcula lunar redevența petrolieră datorată statului, prin aplicarea cotelor procentuale convenite prin acordul petrolier la producția brută de petrol realizată.(2) Producția brută de petrol realizată de titularii acordurilor petroliere, pe baza căreia se calculează redevența petrolieră, se măsoară conform anexei nr. 3 (Instrucțiuni tehnice privind măsurarea și evidența producției brute de petrol) la Ordinul președintelui Agenției Naționale pentru Resurse Minerale nr. 41 / 1998 pentru punerea în aplicare a unor instrucțiuni tehnice privind activitatea titularilor de acorduri în domeniul petrolier, publicat în Monitorul Oficial al României, Partea I, nr. 173 din 7 mai 1998.
Articolul 2 Redevența petrolieră se plătește trimestrial și este scadentă la data de 25 a primei luni a trimestrului următor.
Articolul 3 Calculul valorii redevențelor petroliere și al valorii producției brute de petrol, care stă la baza stabilirii redevențelor datorate bugetului de stat de către titularii acordurilor petroliere, se face conform prevederilor art. 49 alin. (4) din Legea petrolului nr. 238 / 2004, cu modificările și completările ulterioare, pe baza prețurilor de referință stabilite de autoritatea competentă, aplicându-se prevederile art. 92 alin. (4) din Normele metodologice pentru aplicarea Legii petrolului nr. 238 / 2004, aprobate prin Hotărârea Guvernului nr. 2.075 / 2004, cu modificările și completările ulterioare.
Articolul 4(1) Titularii acordurilor petroliere sunt obligați la plata către bugetul de stat a unei redevențe petroliere.(2) Pentru neplata la termen a redevenței petroliere, titularii datorează dobânzi și penalități de întârziere, conform legislației fiscale în vigoare.
Articolul 5 Calculul redevențelor petroliere se face lunar și se înregistrează în contabilitatea titularilor acordurilor petroliere.
Articolul 6(1) Înregistrarea în contabilitatea titularilor acordurilor petroliere a obligațiilor privind redevența petrolieră, conform art. 49 din Legea petrolului nr. 238 / 2004, cu modificările și completările ulterioare, se va face în funcție de organizarea internă a activității acestora, potrivit prevederilor legale.(2) În vederea asigurării posibilității de control al datelor privind redevența petrolieră, înregistrările menționate vor fi efectuate în conturi analitic distincte.
Articolul 7(1) Titularii acordurilor petroliere producători de țiței vor calcula redevențele petroliere în funcție de clasele de țițeiuri determinate conform anexei nr. 1 la ordin.(2) Până la data de 1.10.2019 documentele de gestiune, depozitare, predare-primire, de custodie și de transport pot include sortimente de țiței stabilite de comun acord între vânzători și cumpărători, respectiv între titularii de acorduri petroliere pentru operațiile interne de depozitare, custodie și transport al țițeiului.
-----