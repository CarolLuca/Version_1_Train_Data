
METODOLOGIE din 26 iunie 2019
de monitorizare specială a Universității "Tibiscu" din Timișoara
Publicat în 
			
MONITORUL OFICIAL nr. 540 din 2 iulie 2019


						Notă 
...
			
Aprobată prin ORDINUL nr. 4.338 din 26 iunie 2019, publicat în Monitorul Oficial, Partea I, nr. 540 din 2 iulie 2019.
Articolul 1

Universitatea "Tibiscus" din Timișoara, instituție de învățământ superior, care face parte din sistemul național de învățământ, conform Legii nr. 484 / 2002 privind înființarea Universității "Tibiscus" din Timișoara, este monitorizată pe o perioadă de 9 luni, începând cu data publicării prezentei metodologii în Monitorul Oficial al României, Partea I.
Articolul 2

(1) Monitorizarea specială are în vedere verificarea aducerii la îndeplinire a măsurilor organizatorice și activităților dispuse prin prezenta metodologie.
(2) Monitorizarea specială vizează asigurarea respectării standardelor legale de calitate specifice învățământului superior, privind întreaga activitate didactică, de cercetare științifică, financiară, administrativă, de finalizare a studiilor, de eliberare a actelor de studii.
(3) În procesul de monitorizare a activității, Ministerul Educației Naționale colaborează atât cu Agenția Română de Asigurare a Calității în Învățământul Superior (ARACIS), cât și cu alte instituții de învățământ superior acreditate, precum și, după caz, cu alte organisme specializate ale statului.
Articolul 3

(1) Universitatea "Tibiscus" din Timișoara elaborează un plan de măsuri în vederea asigurării respectării reglementărilor privind organizarea și funcționarea învățământului superior, cercetarea universitară, managementul financiar, etica universitară și asigurarea calității în învățământul superior.
(2) Universitatea "Tibiscus" din Timișoara va respecta prevederile cuprinse în Carta universitară, avizată pozitiv cu nr. 40.727 din 22.11.2018 de către Ministerul Educației Naționale.
(3) Universitatea "Tibiscus" din Timișoara, pe perioada monitorizării, are obligația de a prezenta Ministerului Educației Naționale rapoarte de progres privind îndeplinirea planului de măsuri asumat, menționat la alin. (1).
(4) Aceste rapoarte vor conține informații referitoare la:a) evidența studenților înmatriculați pe specializări, forme de învățământ și locații geografice; ... b) registre matricole, cataloage de examene, transferuri, exmatriculări; ... c) planuri de învățământ; ... d) personal didactic, state de funcții; ... e) bază materială; ... f) capacitate instituțională, spații de cazare; ... g) alte aspecte din activitatea instituției; ... h) evoluția implementării planului de măsuri menționat la alin. (1). ... 
Articolul 4

(1) Comisia de monitorizare specială se va deplasa ori de câte ori este nevoie la instituție pentru a verifica conformitatea și realitatea celor precizate de către universitate în rapoartele de progres transmise și va întocmi rapoarte ce vor prezenta stadiul îndeplinirii planului de măsuri elaborat de către Universitatea "Tibiscus" din Timișoara, problematica menționată în art. 3 alin. (1) și (3), precum și alte aspecte semnalate la fața locului.
(2) Până la 30.09.2019, comisia de monitorizare specială va întocmi un raport intermediar prin care va formula o propunere privind măsurile provizorii în ceea ce privește activitatea și programele de studii ale Universității "Tibiscus" din Timișoara.
(3) În luna octombrie comisia de monitorizare specială va solicita universității informații în legătură cu depunerea de către Universitatea "Tibiscus" din Timișoara a unui dosar de evaluare instituțională la ARACIS sau la altă agenție de asigurare a calității, din țară sau din străinătate, înregistrată în Registrul European pentru Asigurarea Calității în Învățământul Superior (EQAR).
(4) La sfârșitul perioadei de monitorizare se va întocmi un raport final care va cuprinde propuneri privind măsurile finale în ceea ce privește activitatea și programele de studii ale Universității "Tibiscus" din Timișoara.
-----