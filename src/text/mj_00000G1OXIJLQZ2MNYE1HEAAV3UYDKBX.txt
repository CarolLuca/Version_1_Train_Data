
LEGE nr. 186 din 17 octombrie 2019
pentru modificarea și completarea Legii nr. 95 / 2006 privind reforma în domeniul sănătății și pentru completarea Legii drepturilor pacientului nr. 46 / 2003
Publicat în 
			
MONITORUL OFICIAL nr. 848 din 18 octombrie 2019

Parlamentul României adoptă prezenta lege.
Articolul I

Legea nr. 95 / 2006 privind reforma în domeniul sănătății, republicată în Monitorul Oficial al României, Partea I, nr. 652 din 28 august 2015, cu modificările și completările ulterioare, se modifică și se completează după cum urmează:1. Articolul 225 se modifică și va avea următorul cuprins: Articolul 225(1) Următoarele categorii de persoane sunt scutite de la coplată și beneficiază de asigurare, fără plata contribuției, în condițiile art. 224, după cum urmează:a) copiii până la vârsta de 18 ani; ... b) tinerii între 18 ani și 26 de ani, dacă sunt elevi, absolvenți de liceu, până la începerea anului universitar, dar nu mai mult de 3 luni, ucenicii sau studenții; ... c) bolnavii cu afecțiuni incluse în programele naționale de sănătate stabilite de Ministerul Sănătății, pentru serviciile medicale aferente bolii de bază a respectivei afecțiuni, dacă nu realizează venituri din muncă, pensie sau din alte resurse; ... d) persoanele fizice cu venituri din pensii și indemnizație socială pentru pensionari, de până la 900 lei / lună inclusiv, indiferent dacă realizează sau nu alte venituri; ... e) toate femeile însărcinate și lăuzele, pentru servicii medicale legate de evoluția sarcinii, iar cele care nu au niciun venit sau au venituri sub salariul de bază minim brut pe țară, pentru toate serviciile medicale; ... f) persoanele cetățeni români, care sunt victime ale traficului de persoane; ... g) persoanele reținute, arestate sau deținute, dacă nu realizează venituri din muncă, pensie sau din alte resurse, care se află în centrele de reținere și arestare preventivă. ... (2) Persoanele prevăzute la alin. (1) lit. a), e) și f) sunt scutite de la coplată și beneficiază de asigurare, fără plata contribuției, în condițiile art. 224 și în cazul în care nu dețin cod numeric personal, în termen de maximum un an de zile de la data primei prezentări la furnizorul de servicii medicale. (3) Persoanele prevăzute la alin. (2) care solicită servicii medicale, vor declara că nu sunt înregistrate în registrele de stare civilă, cu excepția copiilor de până la 14 ani și a persoanelor cu handicap, pentru care declarația se formulează de către persoanele care le însoțesc la furnizorul de servicii medicale.(4) În toate cazurile în care se vor aplica prevederile alin. (2) furnizorii de servicii medicale vor anunța de îndată organele de poliție și serviciile de asistență socială din raza teritorială a furnizorului de servicii medicale, în vederea efectuării procedurilor de înregistrare a nașterii acestor persoane în registrele de stare civilă conform legii sau identificării lor, după caz. (5) Fapta persoanei privind declararea neconformă cu realitatea constituie infracțiune de fals privind identitatea și se pedepsește conform prevederilor Codului penal. ... 2. După articolul 225 se introduce un nou articol, articolul 225^1, cu următorul cuprins: Articolul 225^1 Finanțarea serviciilor de sănătate acordate persoanelor prevăzute la art. 225 se asigură din bugetul Fondului național unic de asigurări sociale de sănătate (FNUASS) în baza contractelor încheiate de case cu furnizorii de servicii medicale. ... 
Articolul II

După articolul 36 din Legea drepturilor pacientului nr. 46 / 2003, publicată în Monitorul Oficial al României, Partea I, nr. 51 din 29 ianuarie 2003, cu modificările și completările ulterioare, se introduce un nou articol, articolul 36^1, cu următorul cuprins:Articolul 36^1 Niciunui pacient nu i se va refuza dreptul la îngrijiri medicale din cauza neînregistrării nașterii sale în actele de stare civilă.
Articolul III

În termen de 90 de zile de la intrarea în vigoare a prezentei legi, pentru punerea în aplicare a prevederilor art. 225 alin. (2)-(4) din Legea nr. 95 / 2006 privind reforma în domeniul sănătății, republicată, cu modificările și completările ulterioare, va fi elaborată procedura de cooperare instituțională între organele de poliție, serviciile de asistență socială și unitățile medicale, care va fi aprobată prin ordin comun al ministrului sănătății, al ministrului afacerilor interne, al ministrului muncii și justiției sociale și al președintelui Casei Naționale de Asigurări de Sănătate, la inițiativa Ministerului Sănătății.
Această lege a fost adoptată de Parlamentul României, cu respectarea prevederilor art. 75 și ale art. 76 alin. (1) din Constituția României, republicată. 
p. PREȘEDINTELE CAMEREI DEPUTAȚILOR,
CARMEN-ILEANA MIHĂLCESCU 
PREȘEDINTELE SENATULUI 
TEODOR-VIOREL MELEȘCANU 
București, 17 octombrie 2019.
Nr. 186.
-----