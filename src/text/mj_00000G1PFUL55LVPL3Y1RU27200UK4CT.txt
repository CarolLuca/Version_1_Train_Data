
HOTĂRÂRE nr. 7 din 18 februarie 2019
referitoare la propunerea de Regulament al Consiliului de modificare a Regulamentului (UE) nr. 904 / 2010 în ceea ce privește măsurile de consolidare a cooperării administrative în vederea combaterii fraudei în domeniul TVA - COM (2018) 813 final
Publicat în 
			
MONITORUL OFICIAL nr. 147 din 25 februarie 2019

În temeiul dispozițiilor art. 67 și art. 148 alin. (2) și (3) din Constituția României, republicată, precum și ale Protocolului nr. 2 privind aplicarea principiilor subsidiarității și proporționalității, anexa t Tratatului de la Lisabona de modificare a Tratatului privind Uniunea Europeană și a Tratatului de instituire a Comunității Europene, semnat la Lisabona la 13 decembrie 2007, ratificat prin Legea nr. 13 / 2008,
în baza Raportului Comisiei pentru afaceri europene nr. LXII / 49 din 13.02.2019,
Senatul adoptă prezenta hotărâre.
Articolul 1

Senatul României constată că:– prezenta propunere este întemeiată pe articolul 113 din Tratatul privind funcționarea Uniunii Europene. Consiliul, hotărând în unanimitate, adoptă dispozițiile referitoare la armonizarea normelor statelor membre în domeniul impozitării indirecte, în măsura în care această armonizare este necesară pentru a asigura instituirea și funcționarea pieței unice și pentru a evita denaturarea concurenței; ... – propunerea de regulament respectă principiul subsidiarității, întrucât principala problemă în discuție (frauda în materie de TVA legată de comerțul electronic) este comună tuturor statelor membre și este amplificată de faptul că autoritățile fiscale nu dispun de instrumente suficiente. Statele membre singure nu pot obține de la terți, precum prestatorii de servicii de plată, informațiile de care au nevoie pentru a controla TVA-ul aferent livrărilor de bunuri și prestărilor de servicii transfrontaliere, pentru a se asigura că normele privind TVA-ul aplicabil comerțului electronic sunt aplicate corect și pentru a lupta împotriva fraudelor în domeniul TVA legate de comerțul electronic. În special, obiectivul legat de realizarea, la nivel transfrontalier, de schimburi de informații privind plățile în scopul combaterii fraudei în domeniul TVA legate de comerțul electronic nu poate fi îndeplinit de statele membre singure prin interconectarea sistemelor electronice naționale prin intermediul unei interfețe electronice. Un astfel de sistem nu ar putea agrega informațiile referitoare la plăți din partea diferiților prestatori de servicii de plată privind același beneficiar al plății și nu ar putea recunoaște înregistrările duble referitoare la aceleași plăți. Un sistem european central pentru colectarea și schimbul de date referitoare la plăți este modalitatea cea mai eficace de a oferi autorităților fiscale o perspectivă completă care să le permită să controleze respectarea normelor privind TVA-ul aplicabil comerțului electronic și să combată frauda în domeniul TVA; ... – propunerea de regulament respectă principiul proporționalității, întrucât nu depășește ceea ce este necesar pentru a îndeplini obiectivul de combatere a fraudei în domeniul TVA legate de comerțul electronic. În special, în termeni de protecție a datelor, prelucrarea informațiilor referitoare la plăți respectă principiile necesității (sunt prelucrate numai informațiile necesare pentru îndeplinirea obiectivului de combatere a fraudei în domeniul TVA legate de comerțul electronic) și proporționalității (tipul de informații și modul de prelucrare de care experții antifraudă ai autorităților fiscale nu depășesc limitele a ceea ce este adecvat pentru îndeplinirea obiectivului de combatere a fraudei în domeniul TVA legate de comerțul electronic) și este conformă cu Regulamentul general privind protecția datelor, cu Regulamentul (UE) nr. 2018 / 1.725 și cu Carta drepturilor fundamentale. ... 
Articolul 2

Prezenta hotărâre se publică în Monitorul Oficial al României, Partea I.
Această hotărâre a fost adoptată de Senat în ședința din 18 februarie 2019, cu respectarea prevederilor art. 76 alin. (2) din Constituția României, republicată.
p. PREȘEDINTELE SENATULUI,
IULIAN-CLAUDIU MANDA
București, 18 februarie 2019.
Nr. 7.
-----