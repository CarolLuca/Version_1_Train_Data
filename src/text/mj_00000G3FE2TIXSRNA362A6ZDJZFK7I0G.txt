
ORDONANȚĂ DE URGENȚĂ nr. 84 din 27 decembrie 2019
pentru completarea art. 201 din Legea educației naționale nr. 1 / 2011
Publicat în 
			
MONITORUL OFICIAL nr. 1050 din 30 decembrie 2019

Având în vedere statutul Academiei Naționale de Informații "Mihai Viteazul" de instituție publică de învățământ superior militar și obligațiile induse de acest statut în sensul eliberării de acte de studii pentru absolvenții programelor de studii universitare și postuniversitare pe care Academia le organizează,
ținând seama de necesitatea de a răspunde nevoilor instituțiilor din cadrul sistemului de apărare, ordine publică și securitate națională pentru care Academia asigură pregătire, necesității de a asigura confidențialitatea și conspirativitatea datelor personale referitoare la identitatea studenților și absolvenților programelor de studii universitare sau postuniversitare profesionale, care se subsumează categoriilor de informații de securitate națională, considerent de natură să impună exceptarea de la transmiterea în Registrul matricol unic al universităților din România sau în alte baze de date publice a acestor tipuri de date,
luând în considerare urgența nevoii de eliberare a actelor de studii pentru a respecta dreptul absolvenților săi de a urma cicluri de pregătire universitară superioară, în baza formularelor tipizate pentru emiterea actelor de studii ce se achiziționează cu avizul Ministerului Educației și Cercetării,
având în vedere că emiterea acestor acte de studii condiționează înscrierea absolvenților Academiei la programe de studii din ciclul studiilor universitare de master sau doctorat,
ținând seama de faptul că neadoptarea, în regim de urgență, a unor măsuri de reglementare și nerezolvarea acestei probleme stringente la nivelul legislației privind funcționarea învățământului superior militar de informații ar conduce la imposibilitatea emiterii de acte de studii pentru programele universitare și postuniversitare profesionale organizate de Academia Națională de Informații "Mihai Viteazul",
întrucât toate aceste elemente vizează interesul instituțiilor din sistemul de apărare, ordine publică și securitate națională pentru care sunt pregătiți ofițerii de informații și, în contextul arătat, reglementarea nu poate fi amânată fără riscul unor blocaje sau disfuncționalități instituționale,
în temeiul art. 115 alin. (4) din Constituția României, republicată,
Guvernul României adoptă prezenta ordonanță de urgență.
Articolul I

După alineatul (1^1) al articolului 201 din Legea educației naționale nr. 1 / 2011, publicată în Monitorul Oficial al României, Partea I, nr. 18 din 10 ianuarie 2011, cu modificările și completările ulterioare, se introduce un nou alineat, alineatul (1^2), cu următorul cuprins:(1^2) Fac excepție de la obligativitatea înregistrării în RMUR, prevăzut la alin. (1):a) studenții Academiei Naționale de Informații «Mihai Viteazul» înmatriculați la programe de licență, master și postuniversitare pentru nevoile Serviciului Român de Informații și pentru alte autorități publice cu atribuții în domeniul securității naționale; ... b) cetățenii străini pregătiți în cadrul Academiei Naționale de Informații «Mihai Viteazul» pe bază de protocoale încheiate în acest scop între Serviciul Român de Informații și organe similare de informații ale statelor de care aparțin aceștia, în condițiile legii. ... 
Articolul II

În termen de 30 de zile de la data intrării în vigoare a prezentei ordonanțe de urgență, Ministerul Educației și Cercetării va modifica Ordinul ministrului educației naționale nr. 3.714 / 2018 privind aprobarea Regulamentului de organizare, funcționare și operaționalizare a Registrului matricol unic al universităților din România, cu modificările și completările ulterioare.
PRIM-MINISTRU
LUDOVIC ORBAN
Contrasemnează:
Ministrul educației și cercetării,
Cristina Monica Anisie
p. Directorul Serviciului Român de Informații,
Răzvan Ionescu
București, 27 decembrie 2019.
Nr. 84.
-----