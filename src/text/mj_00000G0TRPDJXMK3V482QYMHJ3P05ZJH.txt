
DECIZIE nr. 166 din 27 iulie 2019
pentru înființarea, organizarea și funcționarea Comitetului interministerial privind sistemul apelurilor de urgență 112
Publicat în 
			
MONITORUL OFICIAL nr. 626 din 27 iulie 2019

În temeiul art. 29 și art. 34 alin. (1) din Ordonanța de urgență a Guvernului nr. 57 / 2019 privind Codul administrativ,
prim-ministrul emite prezenta decizie.
Articolul 1

(1) Se înființează Comitetul interministerial privind sistemul apelurilor de urgență 112, denumit în continuare Comitetul.
(2) Comitetul este condus de domnul Raed Arafat, secretar de stat, șeful Departamentului pentru situații de urgență din cadrul Ministerului Afacerilor Interne, care are calitatea de președinte.
(3) Ministerele și instituțiile administrației publice centrale care fac parte din Comitet, precum și reprezentanții acestora sunt prevăzuți în anexa nr. 1. Ministerele sunt reprezentate la activitățile Comitetului la nivel de secretar de stat, iar celelalte instituții ale administrației publice centrale, de către conducătorii acestora. 
(4) La lucrările Comitetului participă, ca invitați permanenți, reprezentanți ai entităților prevăzute în anexa nr. 2.
Articolul 2

(1) Comitetul are ca obiectiv analiza modului de preluare și localizare a apelurilor de urgență 112, precum și identificarea soluțiilor pe termen scurt, mediu și lung în vederea îmbunătățirii preluării apelurilor de urgență 112, a localizării apelantului și a dispecerizării.
(2) Comitetul va prezenta prim-ministrului informări periodice privind îndeplinirea obiectivului prevăzut la alin. (1). 
Articolul 3

(1) Comitetul se reunește în ședințe ordinare săptămânale sau, ori de câte ori este necesar, în ședințe extraordinare. 
(2) Convocarea în ședințe extraordinare se face de către președintele Comitetului, la solicitarea oricărui organ de specialitate sau instituție din cadrul administrației publice care face parte din Comitet. 
(3) Secretariatul Comitetului este asigurat de către Ministerul Afacerilor Interne.
(4) Agenda fiecărei ședințe a Comitetului se întocmește de către secretariatul acestuia pe baza propunerilor formulate și înaintate în acest sens de către membrii săi și se aprobă de către președintele Comitetului.
Articolul 4

(1) La lucrările Comitetului pot participa, în calitate de invitați, reprezentanți ai altor autorități și instituții publice, precum și orice alte persoane a căror prezență este considerată utilă, pe baza solicitării formulate de către președintele Comitetului. 
(2) Comitetul își desfășoară activitatea pe baza regulamentului de organizare și funcționare, pe care îl aprobă în prima reuniune de lucru.
Articolul 5

Anexele nr. 1 și 2 fac parte integrantă din prezenta decizie. 
PRIM-MINISTRU
VASILICA-VIORICA DĂNCILĂ
Contrasemnează:
Secretarul general al Guvernului,
Toni Greblă

București, 27 iulie 2019.
Nr. 166.
Anexa nr. 1

Componența Comitetului interministerial privind sistemul apelurilor de urgență 112
1. Raed Arafat, secretar de stat, șeful Departamentului pentru situații de urgență din cadrul Ministerului Afacerilor Interne, președinte ... 
2. Daniel Savu, secretar de stat în cadrul Ministerului Comunicațiilor și Societății Informaționale, membru ... 
3. General de brigadă Dan Iamandi, inspector general al Inspectoratului General pentru Situații de Urgență din cadrul Ministerului Afacerilor Interne, membru ... 
4. Colonel Cristian Radu, prim-adjunct al inspectorului general - Inspectoratul General pentru Situații de Urgență din cadrul Ministerului Afacerilor Interne, membru ... 
5. Marian Murguleț, secretar de stat pentru tehnologia informației în cadrul Secretariatului General al Guvernului, membru Secretariatul Comitetului interministerial privind sistemul apelurilor de urgență 112  ... 
1. Locotenent-colonel Cristian Bărbulescu - Ministerul Afacerilor Interne ... 
2. Locotenent-colonel Ionuț-Laurențiu Amzu - Ministerul Afacerilor Interne ... 
Anexa nr. 2

Invitați permanenți la lucrările Comitetului interministerial privind sistemul apelurilor de urgență 112 
1. General-locotenent inginer Sorinel Vasilca, directorul Serviciului de Telecomunicații Speciale ... 
2. Colonel Florin Feticu, director Direcția operare servicii din cadrul Serviciului de Telecomunicații Speciale ... 
3. Eduard Lovin, vicepreședinte al Autorității Naționale pentru Administrare și Reglementare în Comunicații  ... 
----