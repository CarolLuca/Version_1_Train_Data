
METODOLOGIE din 21 august 2019
de monitorizare specială a Universității "Eftimie Murgu" din Reșița
Publicat în 
			
MONITORUL OFICIAL nr. 733 din 6 septembrie 2019


						Notă 
...
			
Aprobată prin ORDINUL nr. 4.867 din 21 august 2019, publicat în Monitorul Oficial, Partea I, nr. 733 din 6 septembrie 2019.
Articolul 1

Universitatea "Eftimie Murgu" din Reșița, instituție de învățământ superior, care face parte din sistemul național de învățământ, conform Hotărârii Guvernului nr. 369 / 1992 privind înființarea Universității "Eftimie Murgu" în municipiul Reșița, este monitorizată pe o perioadă de 3 luni, începând cu data publicării prezentei metodologii în Monitorul Oficial al României, Partea I.
Articolul 2

(1) Monitorizarea specială are în vedere verificarea aducerii la îndeplinire a măsurilor organizatorice și activităților dispuse prin prezenta metodologie.
(2) Monitorizarea specială vizează asigurarea respectării standardelor legale de calitate specifice învățământului superior, privind întreaga activitate didactică, de cercetare științifică, economico-financiară, administrativă, de finalizare a studiilor, de eliberare a actelor de studii.
(3) În procesul de monitorizare a activității, Ministerul Educației Naționale colaborează cu Agenția Română de Asigurare a Calității în Învățământul Superior (ARACIS), Consiliul de Etică și Management Universitar (CEMU) și cu Consiliul Național pentru Finanțarea Învățământului Superior (CNFIS), precum și, după caz, cu alte organisme specializate ale statului.
Articolul 3

(1) Universitatea "Eftimie Murgu" din Reșița elaborează un plan de măsuri în vederea asigurării respectării reglementărilor privind organizarea și funcționarea Senatului universitar, organizarea și funcționarea învățământului superior, cercetarea universitară, respectarea prevederilor legale privind desfășurarea concursului de ocupare a posturilor didactice vacante, managementul financiar, etica universitară și asigurarea calității în învățământul superior. 
(2) Universitatea "Eftimie Murgu" din Reșița va avea în vedere respectarea prevederilor art. 124 alin. (1), conform observațiilor formulate de către Consiliul CEMU prin Hotărârea nr. 43 din 25 iulie 2019.
(3) Universitatea "Eftimie Murgu" din Reșița, pe perioada monitorizării, are obligația de a prezenta Ministerului Educației Naționale rapoarte de progres privind îndeplinirea planului de măsuri asumat, prevăzut la alin. (1).
(4) Aceste rapoarte vor conține informații referitoare la:a) evidența studenților înmatriculați pe specializări, forme de învățământ și locații geografice; ... b) registre matricole, cataloage de examene, transferuri, exmatriculări; ... c) planuri de învățământ; ... d) personal didactic, state de funcții; ... e) prevederile legale privind administrarea bazei materiale; ... f) capacitate instituțională, spații de cazare; ... g) activitatea economico-financiară; ... h) legislație, documente normative și documente școlare elaborate de către instituția de învățământ superior; ... i) alte aspecte din activitatea instituției; ... j) evoluția implementării planului de măsuri menționat la alin. (1). ... 
Articolul 4

(1) Comisia de monitorizare specială se va deplasa ori de câte ori este nevoie la instituție pentru a verifica conformitatea și realitatea celor precizate de către universitate în rapoartele de progres transmise și va întocmi rapoarte ce vor prezenta stadiul îndeplinirii planului de măsuri elaborat de către Universitatea "Eftimie Murgu" din Reșița, problematica menționată în art. 3 alin. (1) și (3), precum și alte aspecte semnalate la fața locului.
(2) Până la data de 30 septembrie 2019 comisia de monitorizare specială va întocmi un raport intermediar prin care va formula o propunere privind măsurile provizorii în ceea ce privește activitatea didactică și de cercetare, situația financiară din cadrul Universității "Eftimie Murgu" din Reșița.
(3) În luna octombrie comisia de monitorizare specială va solicita universității informații în legătură cu depunerea de către Universitatea "Eftimie Murgu" din Reșița a unui dosar de evaluare instituțională la ARACIS sau la altă agenție de asigurare a calității, din țară sau din străinătate, înregistrată în Registrul European pentru Asigurarea Calității în Învățământul Superior (EQAR).
(4) La sfârșitul perioadei de monitorizare se va întocmi un raport final care va cuprinde propuneri privind măsurile finale în ceea ce privește reorganizarea Universității "Eftimie Murgu" din Reșița.
-----